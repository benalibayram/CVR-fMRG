---
permalink: /about/
title: "Proje Hakkında"
---

**Proje Başlığı:** Serebrovasküler Reaktivite Ölçümü ile Düzeltilmiş Fonksiyonel MR Bağlantısallık Metrikleri Kullanarak Hipertansif Olguların Sınıflandırılması.

**Proje Başlangıç Tarihi ve Süresi:** Eylül 2022 ve 36 Ay

**Proje Desteği:** 3501 Kariyer Geliştirme Programı (TÜBİTAK)

**Proje Özeti:**
Fonksiyonel MR görüntüleme BOLD kontrastı, nöronal aktiviteye karşı duyarlılığı yüksek fakat özgüllüğü istenen seviyede olmayan bir sinyaldir.  Nöronal aktivitenin dolaylı bir ölçümü olan BOLD sinyalini sadece nöral metabolizmaya dair bir biyoişaret olarak ele almak fazla basitleştirilmiş bir yaklaşımdır. Bu sinyalin şiddetini etkileyen faktörlerden birisi de serebral damarların hangi seviyede dilatasyon ve konstrüksiyon tepkisi verdiğinin bir ölçümü olan serebrovasküler reaktivite (CVR) yanıtıdır. CVR ölçümleri BOLD sinyalindeki vasküler bileşene dair bilgi sağlayacak olup, ileri analizler sırasında bu ölçümler kullanılarak yapılan düzeltme ile, nöronal bileşenin daha iyi ortaya konması sağlanacaktır. CVR hesaplaması için proje kapsamında tercih edilen yöntem, üzerinde en çok bilgi birikiminin olduğu gaz manipülasyon yöntemi olacaktır. Nöronal etkinin daha iyi ortaya konulması sayesinde vasküler risk faktörleri içeren hasta popülasyonları, beyindeki fonksiyonel bağlantısallık ağları penceresinden daha doğru değerlendirilebilecektir. Toplumdaki prevalans, mortalite ve morbidite değerleri oldukça yüksek olan hipertansiyon hastalığı model hastalık olarak çalışmanın örneklemine dahil edilmiştir. Literatürde hipertansiyon hastalarını BOLD CVR ve fonksiyonel bağlantısallık açısından değerlendiren çalışma sayısının kısıtlı olması bu proje önerisinin özgünlüğüne önemli bir katkı sağlar.
Fonksiyonel bağlantısallık hesaplamalarında dinamik bağlantısallık yöntemi ile beyin bağlantısallık örüntüleri bulunacaktır. Bu örüntülerin hesaplanmasında aynı katılımcılara ait CVR düzeltmesi yapılmış ve yapılmamış olmak üzere iki veri seti oluşturulacaktır. Bu iki veri seti için de makine öğrenmesi kullanılarak katılımcılar hasta veya sağlıklı olarak sınıflandırılacaktır. Dinamik durum ölçütlerinin yanı sıra, durumlara özgü çizge metriklerinin makine öğrenme algoritmasının öznitelikleri olarak kullanılması planlanmaktadır. Literatürde etkin biçimde kullanılan bağlantısallık örüntülerinin CVR düzeltmesinden fayda sağlayıp sağlamadığı makine öğrenmesi bağlamında yenilikçi bir yaklaşımla değerlendirilmemiştir. Dolayısıyla, bu yaklaşımın kullanılması çalışmanın diğer bir özgün değeridir. Önerilen bu proje ile, günümüzde yaygın kullanım alanı bulan bu ileri tekniklerin kariyer yol haritamın önemli bir parçasını oluşturmasını öngörüyorum. Ayrıca kullanılacak yöntemin, bir çok nörolojik hastalıkta ortaya konan vasküler etkilenim de göz önüne alındığında, daha ileri aşamalarda özellikle klinik nörolojide kullanılmak üzere yapılacak bir biyoişaretleyici araştırmasında kullanılma potansiyeli mevcuttur.

**Proje Hedefleri:**
1. Önerilen proje ile fonksiyonel MR görüntüleme verilerinde serebrovasküler reaktivite (CVR) kaynaklı değişimlerin etkisinin ortaya konması
2. Ortaya konulan CVR etkileri ile statik ve dinamik bağlantısallık hesaplamalarının etkilenme seviyesinin belirlenmesi.
3. Dinlenim durumu fonksiyonel bağlantısallık ağlarının CVR’dan etkilenme seviyesinin belirlenmesi.
4. Hipertansiyon hastalarındaki muhtemel vasküler etkilenmelerin kontrollere göre CVR düzeylerindeki farklılıklar üzerinden ortaya konulması
5. Literatürde etkin biçimde kullanılan bağlantısallık örüntülerinin CVR düzeltmesinden fayda sağlayıp sağlamadığı makine öğrenmesi bağlamında yenilikçi bir yaklaşımla değerlendirmek hedeflenmektedir.

